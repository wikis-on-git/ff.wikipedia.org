ɗ Kenya: Ko Kibaaki fooli e toɗɗe lamɗoyankooje ɗen hikka kadi!!!
       
      Goomu Toɗɗe Kenya (ECK) nguu eewnike wonde ko Muway Kibaki woni fooluɗo e toɗɗe hitaande 2007 ɗen. Ko ɗon-e-ɗon o ƴetti woondoore ka naakoore (sardiŋe) Galle Ngenndi (State House), nder Nayrobii. O laamoto duurtol ɗiɗaɓol, emmbere duuɓi jowi katin.
Ko Ardinaaɗo Goomu, Md Samuwel Kifuutu woni ko waɗi eewnaango ngoo, ɗum waɗaa wurnde (an direkt) ka rajo Kenya, KBC, tawi o ronkiino fennyingol jenycudiiji (results) toɗɗe ɗin ka fuɗɗoode.

Kibaki heɓi 4,584,721,  Reel Odinga heɓi 4,352,993.

“Awa Goomu nguu ewnike wongol Kibaki hooreejo Kenya”, ɓayri Kifutu wii ɗum, saakito ngon taƴi kisan, tawanooɓe fuɗɗii werlaade mo lamnde.
Teleeji heeriiɗi ɗin fow newnanaaka argol e batu jaayndeyankeewu (press conference) nguu. E Hoorebiire saaliinde tawi Kifuutu jertiniino fow, o wullitii ko feddeeji seertuɗi wonnoo e sonnjude mo e gollal makko ngal kon, o jeertini ɗi wonde o fennyinay jenycudiiji ɗin ka rajo KBC wurnde (direct).
Kibaki ƴefti woondoore e yeeso Ardiiɗo Nunɗal on, Efan Giceru tawtude jaagorɓe goo, e Nyaawoowo Kuuɓal leydi ndin, Amos Wako yantude e ga’i mawɗi goo jeyaaɗi e cemmbe konu Kenya ngun.  
Ko ɗon-e-ɗon Kibaki noddi fii weldigal ngenndiyankewal, o jaarni Kenyaanaaɓe fow  e golle maɓɓe dimokraasiyankooje, ɗe ɓe golli ka toɗɗe ɗoo ɗen. O fodi joɗɗingol laamu laaɓungu, suɓoo koohooɓe immorde cenɗe fow e leydi ndii, o etoo fii yo rewɓe e sukaaɓe tawtore e mbaadi kelɗundi e nguu laamu ngenndiyankeewu ngu o mari joɗɗinde ɗoo, ngam ƴellitgol leydi ndin.
Piirooji fetti e nokkuuje goo e nder leydi ndin kisan ɓaawo ewnagol jenycudiiji toɗɗe ɗin gasnaama, teeŋtinii non e nokkuuje wano Kibera, Kisumu e Rongaay, nokkuuje jeyaaɗe e ɓurɗe tampude nder Kenya.
Yoga e terɗe goomu ngun hollitiino gila law wonde Kibaki wujjanaama. Md. Kipkemooy Kiruwi, lomto ardiiɗo goomu oo hollitii ka Reela Odinga yewtidaynoo ɗon e jaayndeyanke en wonde Goomu Toɗɗe nguu  wujjanii Kibaki.

Nden Kifuutu yalti tun, yimɓe ɓen fuɗɗii sonkugol, holla tikkere mum’en. Ardiiɓe ODM-K (Orange Democratic Movement-Kenya)ɓen wano Md. Wilyam Ruto e Md. Henry Kosgey yeddii jenycudiiji yaltinaaɗi e nokkuure Moolo nden few, hiɓe yeddi wonde Kibaaki heɓii ton hitooji 75,261, Reela hevii 23,268. E wiide maɓɓe kamɓe ɗiɗo, e dow tuugnagol e ko Md Juliyoos Bisen jeyaaɗo e aynunooɓe toɗɗe ɗee e nder Moolo wii kon, Kibaki ko hitooji 55,755 heɓi ton. Ko wano non kadi e  nokkuuje buy goɗɗe Kibaki wujjanaama haa o waawa laamtaade, ɓeya ɗiɗooɓe ko ɗum sifii. Reela Odinga, Hooreejo Fedde salaare (opposition) nden (ODM-K) wii wonde Kibaki no haani ɗoftaade njnycudi toɗɗe ndin, o wii Kenyaanaaɓe haalii ko laaɓi pos e ɗee toɗɗ, ɗum le pellet ko ko haanaa ɗofteede. Odinga wii kanyum dee hino jiɓii ko waɗi goomu ECK ngun heɗtanooki gollaynooɓe ɓen, sabu ɓe jertinno fijirgol jenycudiiji ɗin.
Ko Geno faabii Kifuutu, hooreejo goomu ngun fewndo o yaltaynoo, tawde cemmbe kisal no heblii ɗowtude mo, si wonaano ɗum o yahdataano e jam, sabuna e wiide salaare ndee kam e haɓolaamu en, ko janfa waɗi si Kibaki wi’aa ko kanko fooli e ɗee toɗɗe.

Kibaaki ƴeftiino laamu e duurtol makko aranol e hitaande 2002, e hoore fodoore haɓagol coodtaari e toppitagol caɗeele fagguduyankooje wonɗe e tiindaade leydi ndii.

Semoro fagguduyankoowo (economic recovery) non ɗowtii  laamu makko ngun. Si tawii en eɓɓindirii ɗum hakkunde lime ɗen ɗiɗi, en taway mawno (growth)faggudu ngoo yottike e 6.1%  hitaande 2006, fewndo o ƴeftaynoo laamu ko 0.6% ngo wonnoo. Kono  ɗum-e-waade-non, yimɓe ɓen no yawi ko o golli kon hella ka haɓagol coodtaari. No wi’eede wonde heewɓe e jaagorɓe makko ɓeɗinooɓe (feƴƴunooɓe) kam e fewndiiɓe, no wujji emmbere mawnde e ceede (kaalisi) leydi ndin tawa hay huunde haalaaka heen.

Hay gooto anndaa ko jogori waɗde e leydi ndii e ɗee balɗe arooje ɗoo, sabu haa jooni cappanɗe waraama e piirooji ɗii. Ko jam non woni ko toriɗen.

Kuɗol Saajo Bah… (www.pulaagu.com)

YALTERE FEDDE SALAARE ODM, E ARDAGOL ODINGA, NO EƁƁAA SIINEEDE HANNDE E NDER LEYDI KENYA NDII. KO ALLA TAN ANNDI KO JOGORI WAƊDE, TAWDE LAAMU NGUU TOŊII ƊUM. ODINGA INNIRII NDE "A MILLION MAN RALLY" WONI YALTERE NDE MILIYON NEƊƊO. JOOM'AM, ƁEYDU BALLAL.

FII A TAWAAKA-NO GASA- E FEDDE TOPPITIINDE FII PULAAR/FULFULDE, ƊUM HOLLAALI WONDE WOƊƁE JOKKAA FII KO YOWITII E ƊEN GOLLE. GOLLE HINO JOKKAA. KON KO HOLLUƊAA ƊON NO JOKKA E NDER SENEGAAL, E NDER MURITANI, KA DUƊE ƊEMƊE NGANNDIIJE. FEDDEEJI ƊIN KADI, WANO TABITAL PULAAKU WINNDERE, KAWTAL JANNGOOƁE PULAAR/FULFULDE WINNDERE, HINO JOKKI. JOONI KO YUPPUGOL KO GOLLETEE KON E NOKKUURE WOOTERE WONI E HIBLANEEDE. E LEWRU JOLAL (NOVEMBER), ƁAYRI FOTTOYAAMA MALI, ƊUM NO JEYAA KO EƁƁANOO TON, TOƁƁERE HITTUNDE SANNE. ALLA WAƊI FULƁE LOMTORI CENƊE FOW, E FUUTAAJI MAWƊI ƊIN; FUUTA JALOO, FUUTA TOORO, MAASINA, FULADU E AADAMAAWA. WOƊƁE IWTIRI NJANANIRI, WANO SIIN, ANGOLAA, JAPON, OROP...'miɗo mari njeñcudi (result) mbatu ngun'

SI KO YO EN GOLLIR NUNƊAL, KO MAA REWEN E KO ADINOOƁE EN ƁEN GOLLUNOO KON, ƁEYDEN ENEN KADI E HOORE ƊUM ƊON. KADI KO MAA JAƁEN WOƊƁE ARDOO EN GOLLA, HAY SI ENEN EN WAAWAALI TAWTOREEDE, KO ƁE GOLLATA KON TEDDINEN. KELME BUY TAFANOOMA IMMORDE WINNDIYANKOOƁE E SEERNƁE ADTINOOƁE EN, WANO DR. ALFA IBRAAHIIMA SOH, YERO DOORO JALLO,HAMDUUN DIKKO, HAAMIDU BUUBA...ETOƊEN JANNGEN KO ADTINOOƁE EN WINNDUNOO KON TAWO, TA EN WI'U DEFTEL GOOTEL YONII EN ƁAYRI KO PULAAR MUYNUƊEN...WAAWAA WONDE, NGAL ƊEMNGAL ALAA...JANNGEN YAÑÑEN JANNDE MEN NDEN, EN ANNDAY KO EN ANNDAANO, EN YIITAY KO MAJJUNOO... SI TAWII ALAA FEW E PULAAR, LAMNDOƊEN ANNDUƁE MEN ƁEN ƁE FEWJANA EN...SI ƁEN ƁADTAAKI, ƊAƁƁEN KO SAGGITOREN HAA ÑANNDE HEƁƊEN KO ƁURI MOƴƴUDE MAA SELLUDE WOO...ƊEMNGAL KO KO ƴELLITOTOO (DEVELOP)

JEYEEDE E FEDDE TOPPITIINDE FII ƁAMTAARE PULAAR E PINAL FULƁE NO HITTI E KALA FAALAAƊO ITTUDE ƊEE CAƊEELE ƊE JANTIƊAA, HAY SI KO AAN WAAWANI EN SIÑCUDE NDE...

HAA KA MEN HUMPITII ƊON, FEDDEEJI PULAAR ƊIN HINO HITTINI FII NDU MURAADU ƁURI KO HUMPITIƊAA KON. 

KA LANNITAGOL, MI FAALETE HOLLUDE MA WONDE SONNA KUMANCO JEYNABU JALLO HINO TAWAA E YAHNOOƁE MALI ROWANI, E NDUN LEWRU JOLAL (NOVEMBER) HITAANDE MAAYUNDE NDEN...

HOOLOƊEN WONAA ENEN WONƁE KA LOWRE ƊOO ƁEN SIINATA ƊIN GOLLEEJI ƊON. SI MI FAAYAALI WINNDOOƁE ƊOO ƁEN YONAA 20 NEƊƊO. SEENINOOƁE MALI ƁEN FOW KO YAHUƁE E INƊE PELLE (FEDDEJI) MAWƊI...KO FII MEN ƁE YAHANI TON, JAƁEN GOONGA MAA SALOƊEN...HAY GOOTO E MAƁƁE ALAA E ƴETTUDE NJOƁDI E ƊEN GOLLE, KO-WONI KO KAALISI/DOOLE MAƁƁE ƁE WONI E UKKUDE ƁAY HIƁE YIƊANI LEÑOL NOGL ƁAMTAARE E YAHRAL-YEESO...

KO GOONGA, A NEEƁII HOLLUDE FII ƊUM ƊOO, KONO WONAA ENEN ƁE YONAA HAY SAPPO, JOOƊOTOO ƊOO E FOTTUGOL E PIIJI, SI WONAA HARA KO FII KA JAKKAA(FORUM)TUN.KO LEÑOL WAAWI SEƊUDE ƊUM ƊOO SENNDINDIRA, MI SIKKI EN YI'II KO ƊUUƊI ƊOO KA LURRETEN HARA KO KO ALANAA WONANAA...'SELIBATEERI, DEFTERE/DEWTERE' YONII YERU...

EN ƁEYDONDIRII NON FOTA HELLA KA FINAA-TAWAAJI E KALA KO ANNDUƊEN, KO MAANDIƊEN MAA KO JANNGUƊEN E DEFTE. MIN MI NAFTORIKE KO ƊUUƊI KO YOWITII E ƊUM: TINNDI ƊI MI ANNDAANO, WAAJUUJI FULƁE...
NDE MEN TAWNOO MAASINANKOOƁE E FULƁE GOO KO jeese INNTATA web, MEN TAWNO KO ƊUM ƁURI WI'UGOL suudu-marjaawo, TAWTUDE KO YALTUNOO LAW KON WANO lowre (site)MEN HAWTINDIRI KELME ƊEN ƊIƊI WONTI: LOWREJEESE (website)...internet INNIRANOOMA tebbinndi TAWI NGAL KARALLAAGAL (TEKNOLOOJI) NO HAƁI YALTUDE PET, MIN KO E HITAANDE 1999 MI ADTII ANNDUDE NDEN HELMER "TEBBINNDI"...

MENEN KO MEN WI'ATA KO YO EN ETO NAATEN E FEDDEEJI JOKKUƊI SUGU ƊEE GOLLE, TOKKOƊEN KADI E KO ADTINOOƁE EN ƁEN ACCANI EN KON...YAÑÑEN KUMPITAL MEN E JANNDE MEN...TA EN SIKKU MO KALA NO WAKKII KI ƁORI, YO MUSIDƊO, WONAA NON WONIRI FES...


ALLA NO ANNDI MIƊO WELTANI MAA FOTA, SABU ANNDE NDE AANUƊAA NDEN. kO ALLA TUN WAAW MAA YOƁUDE.

HAALA LANNATAA...
A JRM.
