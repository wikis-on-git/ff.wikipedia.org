{{1}}
{{P1|Alkule late≈ã}}
{{P2|[[Alfaa Yaayaa/adlam|û§Äû§£û§§û§¢û§• û§Üû§µû§§û§¢û§™]]}}
{{2}}
[[File:Alpha Yaya.jpg|thumb|]]
{{Databox}}

'''Alfaa Yaayaa Jallo''' ko lam…óo diiwal [[Labe]] wonnoo, fewndo dawla alsilamaaku [[Fuuta Jaloo]]. Diiwal Labe ngal laatino fayda feccere Fuuta Jaloo, hakkee ko ngal yaajunoo, tentii …ìaawo dahugol ley…óeele janane wano leydi Se…ì…ìe (Manndinkoo…ìe) Ngaabu.

O jibinaa e hitaande [[1850]], ge…óal Kumanco …ìi…ó…óo debbo lam…óo Ngaabu on Janke Waali. O etii sortugol diiwal makko ngal e laamu Timmbo ngun. O tawano e janfii…ìe Almaami Bookar Biro …ìen. Nde o tawnoo Faransii…ìe …ìen e…ì…ìii dahugol Fuuta yewa laamu Almaamii…ìe …ìen, o ndaari no o gollidira e ma…ì…ìe fii no o danndira laamu makko ngun. Ko nden faljere mawnde he…ìunoo ardii…ìe Fuuta …ìen heew…ìe e ngun jamaanu: …ìe anndaa feere bonnde Faransii…ìe …ìen ko "diviser pour r√©gner" (waddindira laamoo), e maanaa ko addugol lurral hakkunde …ìi…ì…ìe leydi fii no jo…ó…óinira njaggu mun e hoore ma…ì…ìe. Nde Faransii…ìe …ìen foolunoo Bookar Biro ka hare Pooredaaka e hitaande 1896 …ìe immanii follirgol lam…ìe diiwe wallunoo…ìe …ìe gooto gooto kanyun e seekugol ley…óe ma…ì…ìe watta pattaloy pattaloy. E hitaande 1905 …ìe janfii Alfaa Yaayaa …ìe egginiri mo Dahome. ∆Åaawo …óun …ìe artiri mo Fuuta kono o fu…ó…óii e…ì…ìindaade fii dartagol laamu Porto ngun. Portoo…ìe …ìen huli darja makko huli wota o murtin leydi ndin. ∆Åe nanngiti mo …ìe egginiri mo ngol …óoo laawol [[Moritani]]. Ko …óon o faatii e hitaande 1912. [[1969]] laamu PDG (Seeku Tuuree) artiri furee makko on kanko e [[Almaami Saamori]] Gine. Hi…ìe belnaa ber…óe Kamerun ka laamorde [[Konaakiri]]. Yimre ngenndiyankoore (Hymne National) Gine nden ko e gimol "Deemankan" tuugii: ko jelii…ìe Manndinkoo…ìe yimannoo Alfaa Yaayaa ngol gimol.
Hannde hannde [[Gine]] no semmbini fii Alfaa Yaayaa ∆¥ettiri mo wa ≈ãanaajo leydi ndin maw…óo kono taariika makko on hollitii wonnde himo tawaa e bonnunoo…ìe dawla mo Karamoko Alfaa sincunoo on sabu ko lurre e janfaaji hakkunde yeesoo…ìe Fuuta …ìen to qarnu 19a…ìo lo'ini tugale on dawla udditani kolonaaku laawol.

== References ==
* Richard Andrew Lobban, Jr. and Peter Karibe Mendy, ''Historical Dictionary of the Republic of Guinea-Bissau'', 3rd ed. (Scarecrow Press, 1997), p.&nbsp;72 {{ISBN|0-8108-3226-7}}
* Thierno Diallo, ''Alfa Yaya, roi du Labe (Fouta Djallon)'' (Dakar, 1984) {{ISBN|2-85809-051-3}} [http://www.soumbala.com/site/pageneasabc.htm page with book cover]

{{DEFAULTSORT:Yaya Of Labe, Alfa}}
[[Cat√©gorie:Yim…ìe]]
[[Cat√©gorie:Gine]]
