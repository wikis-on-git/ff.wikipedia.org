= Limlebbi : hitaande, lebbi e ñalɗi =

E sahaa hannde oo, yoga e pine kuutortoo ko lemlebbi biyeteeɗo limlebbi ''«Grégoire»'' oo, woni ko mbiyaten'''limlebbi tuubakooɓe''' koo. Juulɓe kadi ina njogii limlebbi mum en, mo kuutorto-ɗen enen fulɓe. Pine keewɗe ina njogii limlebbi mum en keeriiɗi, kono yoga heen nattii huutoreede. Hannde ɓuri waawde huutoreede e winndere ndee kala ko limlebbi ''« tuubakooɓe »'' oo. Limlebbi ɗii ɓuri heewde tuugaade ko e '''dille lewru''' walla'''naange''', walla '''ɗiɗi ɗii''' kala. Ina woodi goɗɗi ɓurɗi jiiɓaade. Maa mbiyaa leyɗe winndere ndee kala kuutortoo ko limlebbi Grégoire oo wonande soklaaji ɗi ngonaa soklaaji diine.

Limlebbi « Grégoire » (limlebbi tuubakooɓe) oo tuugii ko e '''dille naange,''' mo juulɓe oo tuugii ko e '''dille lewru.''' Kono kañji ɗiɗi kala ɗi tuugii ko e yontere nde '''balɗe 7''' e'''lebbi 12''' e nder '''hitaande.''' Mo “tuubakooɓe” oo ƴetti fuɗde mum ko e yonta kerecee'''(jibineede annabi Iisaa)''', mo juulɓe oo ƴetti fuɗde mum ko e '''fergo nulaaɗo'''sallallaahu aleyhi wa sallam (JKM).

Ina gasa tawa fulɓe ina njoginoo limlebbi, kono enen kam e keɓaani anndude oon limlebbi. Eɗen nganndi tan, eɗen njoganinoo balɗe jeeɗiɗi yontere '''(woni biir)''' ɗee inɗe, ɗeen ngoni : '''hoore biir, dewo hoore biir, aaɓnde, moobaare, njaslaare, naasaande, mawnde.''' Kono hannde fulɓe ɓuri waawde huutoraade ko inɗe garduɗe e diine lislaam ɗee, hono, '''aset, alet, altine, talaata, alarba, alkmiisa, aljumaa.'''Wonande lebbi, kuutortono-ɗen ko lebbi lislaam ɗii hade kesamkesaagu naatde, inɗe ɗiin lebbi ngoni : '''haaraan, dewo haaraan,''' ekn...

Ko kesamkesaagu naati koo, yimɓe fof ''(walla kam jotondirɓe e nguun kesam-kesaagu ɓee)'' mbaɗti huutoraade limlebbi mo winndere ndee kala huutortoo oo, limlebbi « ''Grégoire'' » mo inɗe lebbi mum mbiyetee : '''saawiyee, feebariyee, marse, abriil, mee, suwee, sulyee, ut, settaambar, oktoobar, noowammbar, desammbar.'''Hay leyɗe aaraabeeɓe ko kañji kuutortoo so artii e haajuuji ɗi ngonaa haajuuji diine. Ɓe ndewata kadi ko e inɗe goowaaɗe ɗee. E kitaale jawtuɗe ɗeya, banndiraaɓe men wonnooɓe to '''Keer ('''laamorgo Misra) pentaniino ɗiiɗoo lebbi inɗe. Ɗeen inɗe ngoni :'''siilo, colte, mbooy, seeɗto, duujal, korse, morso, juko, silto, yarkomaa, jolal, bowte,''' kono ɗe kuutortee tan ko e diiwaan '''Fuuta Tooroo''' hee ; yanti heen, pulfule keddiiɗe ɗee keɓtinaani ɗe, sibu ɗe ndiiwtanooma e '''joɗnde MAPE ''('''''<nowiki/>''Gollordu gootinɗingol Manndeŋ-Fulfulde)'' jooɗinoonde e lewru suwee hitaande 1982 to'''Wagadugu'''.

Limlebbi diine oo ''(Hijriyya, woni fergo),'' fawii, no mbiyruno-ɗen, ko jiyle lewru, ɗum noon lewru ko balɗe 29 walla 30. Kañji ngoni ɗi mbiyaten lebbi ɓaleeɓe, hono : ‘Mouharram’ '''(haaraan), ‘'''Safar’ '''(dewo haaraan),''' Rabia al awal '''(mawluud),''' Rabia ath-thani '''(dewo mawluud),''' Joumada al oula, Joumada ath-thania, Rajab '''(mawnum yaawa),''' Chaabane '''(yaawa),''' Ramadan '''(koorka),''' Chawwal '''(humtoraandu),''' Dhou al qi`da '''(saftoraandu),''' Dhou al-hijja '''(taaske).''' Ko ɗi lebbi jirlotooɗi, yeru koorka ina waawi hawrude e dumunnaaji hitaande ɗii kala, hawra e ndunngu, hawra e ceeɗu, hawra e dabbunde … E ndii limlebbi, so hiisaama hakindo e nder duuɓi capanɗe tati deggondirɗe, '''hitaande wonata ko 354,36667''' ñalawma. Ɗum noon hitaande kala, balɗe 10 walla 11 haa 12 ina ɓiloo hakkunde makko e limlebbi winndereejo oo, mo nganndu-ɗaa hitaande mum ko balɗe '''365,2425''' : ɗuum addani feebariyee maayirde balɗe 28 duuɓi tati deggondirɗi (kitaale 365 ñalawma), maayra 29 hitaande nayaɓere ndee (hitaande 366 ñalawma : ñalawma ɓeydiiɗo heen oo, ko nayaɓe 4 kitaale nay ɗe kiisanooka ɗee, ndenndinaa). Kitaale baɗɗe balɗe 366 ko kitaale '''« ɗe 4 feccata kono ɗe 100 feccataa »''' walla kitaale ɗe '''''« 400 peccata ».''''' Yeru : '''2014''' ko balɗe '''365''' ''(feebariyee maayrata ko 28)'' sibu '''« 4 feccataa 2014 »''', kono '''2016''' ko balɗe '''366''' ''(feebariyee maayrata ko 29)'' sibu '''« 4 ina fecca 2016 »'''.

'''To bannge ganndal siyaas''', hitaande ko mudda Leydi men ndii taartotoo naange haa arta e tolno umminoo oo. Ɗuum woni ko wiyetee '''« hitaande ŋorol »''' '''(balɗe 365,2422)''' tee ina seɓondiri seeɗa e hitaande limlebbi iiseejo (balɗe 365,2425). Ɗe ɓurondiri ko 0,0003 ñalawma hitaande kala '''''(woni ɓurondiral balɗe tati duuɓi 10 400 kala).'''''

[https://pulaar.org/2014/07/22/limlebbi-hitaande-lebbi-e-nal%C9%97i/ Iwdi]
