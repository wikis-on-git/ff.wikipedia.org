{{1}}
{{P1|[[Fuuta Jaloo|Alkule late≈ã]]}}
{{P2|[[Fuuta Jaloo/adlam|û§Äû§£û§§û§¢û§• û§Üû§µû§§û§¢û§™]]}}
{{2}}
[[Fichier:Guinee Fouta Djalon Doucky.jpg|thumb|right|200px]]
'''Fuuta Jaloo''' (na '''Fuuta Jalon''') ko leydi do≈ãi e pelle jeyaandi hannde e Ndenndaandi [[Gine]]. Hindi tummbii hakkunde Gine.

==Joogarafi==

Fuuta Jaloo (leydi Ful…ìe e Jalunkee…ìe) no wertii e ko yahata 80.000 Km<sup>2</sup>. ∆äii …óoo nooneeji leydi no tawee e mayri: boowe, ndantaari, hansa≈ãere, do≈ãi, pelle, dunkiiji. Ce‚Äôe (teelal: seere) e ay…óe no heewi kadi. 

Buruuji (teelal mum ko: buruure) e wonndiije (teelal: wonndiire) no heddii haa jooni fii kala sunnugol buruuji nyaamii ko heewi e funngo ngon. Fello …ìurngo toowde ngon no wi‚Äôee Fello Luura, hingo hewta meeteraaji 1515. 

E ndunngu (ittude lewru awril haa ottoombur), to…ìo no heewi Fuuta Jaloo. Can…ói e maaje kadi no ila e ndin leydi, yoga e maaje …ìur…óe mawnude …óen, wano Dimmawol (caangol Dimma) wontugol Maayo Gammbi, …ìalewol (maayo …ìaleewo) anndiraangol kadi Maayo Senegal fow ko ton tubbi. Yoga e can…ói go‚Äôo kadi ko Kunkure, Kolenten ekn. 
Fuuta Jaloo no hittani fota Afirik Hiirnaangeeri ngam can…ói mum e maaje mum.

==Yim…ìe==

Lenyol …ìurngol …óuu…óude ngol ko Ful…ìe. Hi…ìe wowla pular, caltuka fulfulde, jeyduka e pulaarji Senegal e [[Gammbiya]] kono hika ÿ≥ŸÜŸÑÿÆjogii mbaadiiji makka heertii…ói. Le∆¥∆¥i go‚Äôo kadi ko Jalunkee…ìe, Jaakankee…ìe, Maninkaa…ìe, Konyaagii…ìe, Basarii…ìe, Bajarankee…ìe, ekn. Ko …óemngal pular …ìuretee wowleede Fuuta Jaloo.

Nyamri Fuuta Jalunkee…ìe …ìen ko …ìuri kon ko maaro, fonnye, kaaba kanyum e kuusuuji wano kappe e jaabere e putee. Ful…ìe …ìen acciino nguurndam egga-ho…óa kono haa jooni ngaynaaku no woodi. Yunngo li∆¥∆¥i anndaaka.

==Taariika==
''Also see [[Kingdom of Fouta Djallon]]''<br />
''Ndaar kadi [[http://www.webfuuta.net webFuuta]]''

Fuuta Jaloo ko leydi ho…óaandi gila duu…ìi guluuji guluuji. Hino sikkaa Ful…ìe aynoo…ìe fu…ó…óino naatude ton gila jamaanu laamateeri Gana e Malle (hakkunde teeminannde 9a…ìere haa 15a…ìere. Gooto e murtannoo…ìe laamateeri Malle …ìen laatino Pullo no wi‚Äôee [[Koli Te≈ãella]]. Hino sikkaa [[Koli Te≈ãella]] ardu e yim…ìe mum haa ka wi‚Äôetee …óon hannde Telimile, ko …óon o surraa (…óum ko e teeminannde 15a…ìere). Ka attorum Ful…ìe e laslii…ìe …ìen, …óum ko Jalunkee…ìe, Soosoo…ìe e le∆¥∆¥i go‚Äôo wano Kisii…ìe e Baagaa…ìe, …ìe ho…óiduno e hoore jam, tee≈ãtii nde tawnoo …ìe fow ma…ì…ìe ko sanamuuji …ìe rewaynoo. Kono ittude e teeminannde 18a…ìere alsilamaaku fu…ó…óii naatude e leydi ndin. Ko Ful…ìe iwrunoo…ìe reedu Maasina wonunoo sabu mum. Nde …ìe tawnoo …ìe fu…ó…óike …óuu…óude e doolnude, …ìe murtitani Jalunkee…ìe …ìen. Hareeji jihaadi wul…ói hu…ì…ìi e leydi ndin. Kono juul…ìe …ìen he…ìi poolgal. Ko ka konu Talansan, laatinoongu e hitaande 1725 Ful…ìe …ìen fooli fes …ìe sinci dawla almamaaku e ley ardungal Alfaa Ibrahiima Sammbegu, …ìur…óo lollirde Karamoko Alfaa. Diiwe 9 sincaa. Kannje woni: Timmbo (laamorde nden), Timmbi Tunni, Keebaali, Koyin, Kollaa…óe, ∆Åuriyaa, Foodee Hajji, Fugummbaa, Labe. Diiwal kala no mari laam…óo mum. Ko Almaami on woni hooreejo Fuuta on fow, hella ka dawrugol e hella ka diina.

Fii danndugol leydi ndin piiro fii laamu, tuuginorde Fuuta nden halfini laamu ngun cuu…ói …ói…ói, Soriyaa e Alfaayaa, happani suudu kala duu…ìi …ói…ói. Ngal lomtondiral ka laamu ha…óaali fitinaaji yanude hakkunde cuu…ói …óin …ói…ói. Nde tawnoo kadi ko nju…ì…ìudi laamu federasiyon, diiwe …óen no jokkunoo tun he…ìtugol ge…ìoy ge…ìoy e mbaawka kan. Ko …óum lo‚Äôini Fuuta wee…ìinani Faransii…ìe naatugol. Caggal nde …ìe foolunoo ka hare Pooredaaka e hitaande 1896, …ìe bonniti almamaaku ngun …ìe lanci yu…ì…ìo dawroyankeewo ngon. Ko …óon taariika Ful…ìe Fuuta heertii…óo on timmi sabu gila on saanga leydi ndin ko e nder leydi …ìurndi yaajude, innaandi Gine jeyaa.

Fuuta laatino leydi ganndal e diina e pinal e …óin jamaanuuji. En limtay yoga e ceernoo…ìe, karamokoo…ìe e waliyyuu…ìe nantu…ìe innde wano: Ceerno Aliyyu Gommbaa, Ceerno Aliyyu ∆Åuu…ìa Ndiyam, Ceerno Saadu Dalen, Ceerno Maawiyatu Maasi, Ceerno Sammba Mommbeyaa. ∆Åen ceernoo…ìe wallifino defte …óuu…óu…óe e aarabuure kanyum e pular, wano deftere diina lollunde, Oogirde Malal, nde Ceerno Sammba Mommbeyaa wallifii e pular.

[[Category:Gine]]
[[Cat√©gorie:Ful…ìe]] 

S. G. T
*[[http://www.webfuuta.net webFuuta]]

</gallery>
