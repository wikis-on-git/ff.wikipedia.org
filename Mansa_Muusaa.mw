Mansa Musaa wuurno ko tuggude 1280 haa 1337, o laamiima joomaandu Mali duuɓi 25 (1312-1337). Himo lolliri laataade neɗɗo ɓurɗo jogaade jawdi, teeŋtinii kaŋŋe, e jamaanu makko. E ngaan saanga Joomaandu Mali ene renndini e nder keeri walla les njiimaandi mum leyɗe hannde ganndiraaɗe Mali,Gine, Gine Bisaaw, Niijer, Burkina Faso, Koddiwaar, Gammbiya, Senegal e hannde Moritani. Daartol ene siftora jahgol makko hajju e hitaande 1324. E ngal ɗannungal o yahdii e yimɓe teemedde njoyo (500) e dimle kaŋŋe. Nde Mansa Musaa yeti Ejipt kanum e sate mum ɓe ndimti e saraaji piramid hakke balɗe tati. O rokki laamɗo (Sultan) Ejipt 50,000 dinaar, oon bismiimo, luɓimo hoɗorde (palais) mum, yamiri watuleeɓe mum yoo teddinɓe kanko e yahdiiɓe makko.Ɓe ngoni ɗoon lewbi tati. Hakke e ko ɓe njuppi ɗoon e kaŋŋe, liɓii coggu kaŋŋge e nder Ejipt ko ena wona duuɓi noogaas coggu mum ummitaaki. Nde Mansa Musaa arti o addori annduɓe heewɓe, gila e seerenɓe diine haa e mahallooɓe; o mahi jamaaji e jumaaji e nder leydi hee won e majji haa jooni ene keddii. Timbuktu wonti saare ɗuɗe e ganndal. Mali wonti joomaandu mawndu, doolnudu e nder aduna he.
