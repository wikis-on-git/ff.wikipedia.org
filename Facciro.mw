Facciro qur-aanil kariim, Simoore Huudi waɗi en suɓaade ndeeɗo simoore ko sabu mayre heewde qiissaaji Annabaaɓe e leƴƴi mum, ende addi qiissaaji Annabaaɓe njeeɗiɗo AAW,
1= Qiissa Annabi Nuuhin e yimɓe mum
2= Qiissa Annabi Huudin e yimɓe mum
3= Qiissa Annabi Saalihin e yimɓe mum
4= Qiissa Annabi Ibraahiima e Malaykaaji
5= Qiissa Annabi Luuɗin e yimɓe mum

6= Qiissa Annabi Suaybin e yimɓe mum
7= Qiissa Annabi Muusa e Fir-awna

En puɗɗoriima innde Allah jom yurmeende huuɓtodinde, ko kanko woni jom yurmeende heeraniinde juulɓe to Laakhar;

Ko Allah tan anndi ko woni muuyo makko e ɗee karfeeje "Alif Laam Miim" Allah wi'i ndee ɗo deftere "Qur-aana" ko deftere nde aayeeje mum ñeeñ-ñaa, njuɓɓaa yuɓɓo ŋarɗungo, aayeeje ɗe ceerndiraa ñaawooje e qiissaji e waajuuji, iwde to nokku ñeeññuɗo kumpitiiɗo(1) hono (Allah),

Oto ndewee so wonaa Allah, miin o komi jeertinoowo wonande on ummaraade e leeɓte Allah so on keeforiɗi, komi biltiniroowo on kadi e baraaji so on ngoongɗinii(2)

Imsinooɗee e joomon tuubon nduttitoɗon feewtude e Allah, so wayii noon Allah dakhmita on dakhamme moƴƴo, o waɗana on nguura mbelka e yaajeende dañal haa feewde e lajal ginnangal, so ngaal lajal arii Allah hokka kala jom ɓural e golle moƴƴe ɓural njoɓdi mum, so on ɗuurniima waɗde ko mbiimi on ko, miin mbiɗo hulani on leeɓte ñalawma mawɗo o(3)

Sabu ruttorde mon koto Allah te ko Allah woni kattanɗo e dow kala huunde(4)

Kono tan kamɓe heeferɓe eɓe kofa ɓerɗe maɓɓe mbele eɓe cuuɗoo Allah, Allah wi'i kono tan yoɓe nganndu saanga ndeɓe cuddatoo comci maɓɓe ndee, omo anndi ko eɓe cuuɗa eko eɓe peññina ko kanko woni ngannduɗo ko suuɗii e becce(5)

Allah wi'i alaa fof daabaa goonɗo e dow leydi, woni neɗɗo mum e ko wonaa neɗɗo so wonaa tawi njeɗu mum ina waɗɗii taweede e moƴƴere Allah, te kadi Allah ina anndi ñiiɓirde daabaa o ga aduna ga, walla hay so wonaa ga aduna ga, foti koe keeci gorko daabaa o woni wallah ko bange goɗɗo fof Allah ina anndi, Kadi Allah ina anndi resrude daabaa o foti koe rannga walla e deedi jibinooji walla soe gooɓle, gootel heen kala to woni omo anndi, kala heen gootel ina e Alluwal deenangal ngal(6) (Lawhil mahfuuz)

Ko Allah woni tagɗo Asamaanuuji e Leydi e nder balɗe jeegom, laatiinooma Arsi makko ina e ndiyam, hao jarriboo on holi kala emon ɓurɗo moƴƴude golle ɗoftaare, so tawii tan a wiyii ko on ummitinteeɓe caggal nde maayɗon, maa heefareeɓe ɓe mbi'i wonaani ooɗo Qur-aani so wonaa ko o mbiloowu peeñngu(7)

Allah wi'i somin leelni addude e maɓɓe leeɓte haa dumunna dottaaɗo, ma nan ɓe mbiya hol ko haɗi leeɓte ɗe jippaade, Allah wi'i kono tan ñande leeɓte ɗe ngari e maɓɓe ɗe ngonaa duuñtateeɗe ga maɓɓe, ndeen maɓe nganndu jippiima e maɓɓe koɓe njalkitatnoo ko(8)

Allah wi'i somin meeɗni keefeero njurum amen ko wai no ngalu e cellal ekn... iwde to amen, caggal ɗum min keɓti ɗum e makko o wonti baasɗo wallah ñawɗo, tawaamo kanko gittanaaɗo ko woodno ko, ko o ɗamtintooɗo cattuɗo jeddugol moƴƴere Allah(9)

Ko hono noon kadi somin meeɗnii neɗɗo neema caggal nde lor memnoomo, kadi nanaa o wiya musibbaaji ngiwaniikam, ay no neɗɗo ko beltortooɗo bewre, basortooɗo ko rokkaa(10)

Allah wi'i woni ko  wayaani noon tan ko ɓeen muñnooɓe e saanga lor rafi e baasal, kadi ɓe ngolli moƴƴereeji e nder neemaaji, woodanii ɓeen ɗoon hafraneede bakkatuuji mum en, kadi ina woodaniɓe njeenaari mawndi(11)

Allah wi'i Muhammadu maataw aan kaa goppoowo yoga ko ina wahya feewde ema taw a yettintaaɓe ɗum? sabu ɗum ina ɓittina beccemaa, oto ɓe mbi'ide hol ko haɗi jiɓɓinee e ma ngalu, walla malayka ara wondude e ma, kono oto ɗum won ngoƴa ma sabu aan ko a jeertinoowo tan, alaa ko waɗɗii e dow ma so wonaa yettindeɓe nelalngal, ko Allah woni kedoowo e kala huunde(12)

ɗaccu nih heefereeɓe ɓe eɓe mbiya Muhammadu fefindiima Al-qur-aana, so taw ko noon wi'iɓe kamɓene yoɓe ngaddu cimooje sappo nannduɗe e Al qur-aana taw ko pepindaaɗe, wi'iɓe yoɓe noddu moɓe kattani fof gaa ga Allah, tawde kay ɓe laatiima eɓe ngooŋɗi(13) e wi'ideɓe Al qur-aana o kako fepinda,

Allah wi'i so tawii ɓe noddii wollodiiɓe maɓɓe kono ɓeen notaaki, wi'iɓe yoɓe nganndu oo Al qur-aana jippiniraa koe ganndal Allah, yoɓe nganndu kadi dewateeɗo goɗɗo alaa so wonaa Allah, ko kanko woodniri tagooje ɗe fof kattanɗe makko e baawɗe makko, tawde ko noon mbele ononne kon jebbilaniiɓe jaɓdemo(14)
